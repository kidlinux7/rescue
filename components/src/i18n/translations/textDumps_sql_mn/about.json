[{"type":"CONTENT", "content":"Оки нь гар утасны аппликейшн бөгөөд сарын тэмдэг болон охидод амьдралаа хянан зохицуулахад тусалдаг. Сарын тэмдгээ хянаснаар өөртөө илүү итгэлтэй болж, бүх охидын мэдэх ёстой зүйлийн талаар мэдээллийг олж авна."},
{"type":"HEADING", "content":"Оки гэж юу вэ?"},
{"type":"CONTENT", "content":"Оки нь сарын тэмдгийг хянах зорилгоор охидод зориулсан, охидын зохион бүтээсэн аппликейшн юм. Энэ нь сарын тэмдгээс шалтгаалан ичих зовох болон таагүй мэдрэмжийг үгүй болгох хөгжилтэй бөгөөд эерэг аппликейшн юм!"},
{"type":"HEADING", "content":"Яагаад НҮБ-ын Хүүхдийн Сан Оки-г бүтээсэн бэ?"},
{"type":"CONTENT", "content":"Дэлхийд хамгийн бага яригддаг зүйлийн нэг болох сарын тэмдгийн талаарх ойлголтыг өөрчилж, охидын боловсрол, эрүүл мэндэд дэмжлэг үзүүлэх үйл ажиллагааныхаа хэсэг болгож, Оки-г НҮБ-ын Хүүхдийн Сан бий болгож, зохион бүтээсэн."},
{"type":"CONTENT", "content":"Бүх эмэгтэйчүүд, охидуудад сарын тэмдэг ирдэг. Энэ бол энгийн бөгөөд зүй ёсны зүйл. Гэтэл үүнээс болж охидыг шоолж дооглох тохиолдол бий.  Нилээдгүй тохиолдолд охидууд, бүх юм өөрчлөгдөж буй амьдралынх нь чухал үед тэдний биед ямар өөрчлөлт орж байгаа талаар огт мэдээлэлгүй байдаг."},
{"type":"CONTENT", "content":"Тэдэнд тохирсон, чанартай бөгөөд үнэн зөв цахим мэдээллийг олж авахад хэцүү. Цахим ертөнцөд буруу мэдээллүүд маш их байдаг. Энэ бүгдээс болоод  ямар ч хэрэггүй бухимдлын шалтгаан нь сарын тэмдэг болдог."},
{"type":"HEADING", "content":"НҮБ-ын Хүүхдийн Сан хэрхэн Оки-г бүтээсэн бэ?"},
{"type":"CONTENT", "content":"Бид Монгол, Индонезийн 400 гаруй охидтой сарын тэмдгийн талаар, тэдний эргэлзээ, айдас, итгэл найдвар, тэдний амьдралын талаар ярилцаж, Оки-г хамтран бүтээхэд хамтран ажиллаж олон сарыг өнгөрөөсөн! Түүнчлэн боловсролын болон эрүүл мэндийн салбарын мэргэжилтнүүдтэй хамтран ажиллаж, НҮБ-ын Хүүхдийн Сангийн ёс зүйн хэм хэмжээнд нийцсэн байдлаар эрүүл мэндийн хэрэгцээ шаардлагыг бүрэн хангах байдлаар бүтээсэн."},
{"type":"HEADING", "content":"Оки хэрхэн ажилладаг вэ?"},
{"type":"CONTENT", "content":"Оки сарын тэмдгийн талаар, эрүүл мэнд, сэтгэл санааны байдлын мэдээллийг оруулж, үүнд тулгуурлан дараагийн сарын тэмдэг, овуляци буюу өндгөн эс боловсорч гадагшлах цаг хугацааг урьдчилан тогтооход танд тусална.  Энд мөн хуанли байх бөгөөд, өдрийн тэмдэглэлийн үүргийг гүйцэтгэж, зөвлөгөө өгч байдаг. Оки нь сонирхолтой тоглоом болон сонжоогоор дамжуулан санаа өгч, урамшуулан зоригжуулах үүрэгтэй!"},
{"type":"HEADING", "content":"Оки юугаараа ялгаатай вэ?"},
{"type":"CONTENT", "content":"Оки нь сарын тэмдгийн мөчлөгийг хянадаг бусад аппликейшнээс ялгаатай, учир нь зөвхөн охидод зориулагдсан юм. Оки нь бизнес биш бөгөөд, бүгдийг тэгш хамрах, шүүмжлэхгүй байх зарчимд үндэслэн, охидод зориулсан мэдээллийг нууцлалын өндөр хамгаалалттай байдлаар өгөхөд зориулагдсан."},
{"type":"CONTENT", "content":"Оки-г олонд нээлттэй боловсруулсан ба нийгмийн эрүүл мэндийн цахим нөөцийг бүрдүүлэх явцыг бусад хүмүүс харж хяналт тавихад нээлттэй байсан. Иймээс, энэ нь илүү олон хүнд өгөөжтэй байсан бөгөөд, цахим мэдээллийг зөвхөн бизнес биш, нийтийн сайн сайханд зориулан ашиглах арга зам бий гэдгийг харуулсан юм."}]